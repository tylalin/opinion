# အစည်းဖြေခြင်း အနုပညာ

ခုနှစ်အားဖြင့် ၂၀၂၁ ဖေဖော်ဝါရီလ ၁ရက်နေ့ကတည်း မြန်မာနိုင်ငံအတွင်းနေထိုင်ကြကုန်သော ပြည်သူအပေါင်းနှင့် စာရေးသူလည်း နေ့ရောညပါ ဝဋ်ခံရတယ်၊ ပူဆွေးရတယ်၊ သောကများရပါတော့တယ်။ အချိန်တခုကြရင် မြန်မာပြည်ကြီးအေးချမ်းသွားတော့မှာပါ၊ ကမ္ဘာနဲ့ရင်ဘောင်တန်းပြီးတော့ ကိုယ့်နိုင်ငံလမ်းကြောင်းအမှန်ပေါ်ပြန်ရောက်တော့မှာပါလို့ အရှေ့မှာတွေးထားခဲ့သမျှ မြောင်းထဲရေသွန် အကုန်ပျောက်ဆုံးခြင်းမလှ ပျောက်ဆုံးရပါတော့တယ်။ အာဏာသိမ်းပြီဆိုတဲ့ နေ့ကတည်းချက်ချင်းဆိုသလို အသိစိိတ်ထဲမှာ လူ့အခွင့်အရေးတော်တော်များများ ပြန်လည်ဆုံးရှုံးရတော့မယ်ဆိုတာ သိပြီးသားပါ။ ကိုယ်တိုင် အဲ့ဒီနိုင်ငံမှာမွေး နိုင်ငံမှာကြီးခဲ့တဲ့ဟာ ဘယ်မသိပဲနဲ့နေမလဲ။ လုပ်ချင်တိုင်းလုပ်တော့မယ် ရမ်းချင်တိုင်ရမ်းတော့မယ်ဆိုတာတွက်ထားပြီးသားပါ။ နောင်တခါသူတို့ နားချင်ရင်းလည်း သူတို့စီမှာ အရှေ့မှာသန်းရွှေတို့လုပ်ခဲ့တဲ့ exit strategy မျိုးပေါင်းစုံရှိပါတယ်။ ပြီးရင်စိတ်ချရတဲ့ တပည့်တပန်တစ်စုကို နောက်စစ်မျိုးဆက်တွေအတွက် မျိုးစေ့ချခဲ့အုံးမှာပါ။ ဒီ vicious circle ကတော့ ကိုယ်ဘက်ကပြီးပြတ်အောင် မဖျက်မချင်း သံသယာလည်နေအုံးမှာပါ။ ဒီခေတ် Gen Z တွေ ဒီအကြောင်းကိုကောင်းကောင်းကြီး ရိပ်မိပုံရတယ်။ ဒီ့အတွက် ဖြစ်တဲ့နည်းတွေနဲ့ နောက်မဆုတ်တန်း တွန်းလှန်နေပုံများ အားရစရာ။ ကိုယ်တိုင်လည်း ဘာတွေဖြစ်အုံးမလဲဆိုတာကို စိုးရိမ်စိတ် ရင်တမမနဲ့ နေ့တိုင်းသတင်းတွေကို စောင့်ကြည့်နေဖြစ်ပါတယ်။ စစ်ခွေးတွေဘက်က ပြည်သူတွေကို သတ်ပြီဖြတ်ပြီဆိုတာနဲ့ စိတ်မောလူမောနဲ့ တနေ့တနေ့ဖြတ်သန်းနေရတာလည်း တလကျော်ကျော်ထဲမှာဝင်လာတဲ့နောက်တော့ တော်တော်လေးလည်း စိတ်ပန်းလူပန်းရှိလှပါတယ်။ နိုင်ငံတွင်းမှာနေတဲ့ လူတွေဘယ်လောက်တောင် စိတ်မောနေလိမ့်မလဲ။ တွေးမိတိုင်း စိတ်ပျက်လက်ပျက် ဖြစ်ရပါတယ်။ သို့သော်... ဒီ Gen Z တွေနဲ့ အားမာန်အပြည့်နဲ့ နေ့တိုင်းလမ်းပေါ်ထွက်ပြီး အာဏာရှင်ကိုတွန်းလှန်နေတာကို တွေ့တော့ကိုယ်တိုင် inspired ဖြစ်ရပါတယ်။ ကိုယ်တိုင် စိတ်ခွန်အားဖြင့်ရပါတယ်။ ကိုယ်တိုင် အားသစ်လောင်းပြီးသားဖြစ်ရပါတယ်။ မင်းတို့ လူငယ်တွေ ရဲလွန်းတယ် ဇွဲရှိလွန်းတယ် စိတ်ဓာတ်ခွန်အားသန်မာလွန်းတယ်လို့သာ သမုတ်ရပါတော့တယ်။ 

ဟုတ်ပြီ... စာရေးသူ မနက်အိပ်ယာထလို့ နိုင်ငံတွင်းနေပြည်သူတွေ လမ်းပေါ်မှာတွေ့ရမြင်ရတိုင်း ငါတို့မရှုံးသေးဘူး လမ်းပေါ်မှာငါတို့ဘက်က ဒီလောက်ကြီးမတရား ပစ်ခတ်နေတဲ့ဟာကို တောင့်ခံပြီးတော့ သတ္တိရှိရှိထွက်လာနေတုန်းပဲဆိုတာကို မြင်ရတော့ ဝမ်းသာမဆုံးဖြစ်ရတာအမှန်ပါ။ ဒီ့အတွက် ကိုယ်ဘက်ကလည်း နိုင်ငံအတွင်းကလူတွေအတွက်ဘာများ လုပ်ပေးနိုင်သလဲဆိုတာ နေ့တိုင်းစဉ်းစားမိပါတယ်။ ကိုယ်တိုင်က ပြည်ပရောက်နေတဲ့အတွက် ဘောင်အတွင်း ဝိနည်းလွတ်အောင်လုပ်လို့ရတာလည်း သိပ်အများကြီးမရှိပါ။ ဒီ့အတွက် အာပတ်ပြေအောင်လို့ ကိုယ်လုပ်နိုင်သလောက် အကုန်လိုက်လုပ်ကြည့်ပါတယ်။ ဒါလည်းစိတ်အားရမှု ရှိသလားဆိုတော့ မရှိပါ။ အခုနောက်ပိုင်း ပိုဆိုးလာတာက psychological warfare \(psywar\) လို့ခေါ်တဲ့ အတွင်းထဲကရော အပြင်ကပါ သတင်းမှား အဖျင်းစကား တွေကို ရေးကြပြောကြတာတွေ့တော့ ပိုပြီးတော့ စိတ်ပျက်ရပြန်ပါတယ်။ တချို့လည်း ရဲနဲ့စစ်တပ်ဘက်က ထည့်ပေးလိုက်တဲ့ ဒလန်ကောင်တွေ ကောင်မတွေပါသလို၊ ကိုယ့်ဘက်အတွင်းဘက်အခြမ်းကလည်း psywar ဆန်ဆန်ပြောဆိုဆွေးနွေးနေတာကို တွေ့ရတော့ မျက်စိလည်ချင်စရာပါ။ ဒီတိုက်ပွဲမှာက အထူးသဖြင့်အခုအချိန်မျိုးက မင့်ခြေရာနဲ့ ငါ့ခြေရာတိုင်းဖို့ အချိန်မဟုတ်ပါဘူး။ တစုတစည်းတည်းနဲ့ ရှေ့ဆက်ဖို့ပဲခွန်အားလိုပါတယ်။ ပြည်တွင်းကလူတွေကို ခွန်အားပဲဖြစ်စေမယ့် စကားမျိုး စာမျိုးတွေပဲ ထွက်လာသင့်ပါတယ်။ ဒီလိုမျိုးစိတ်ဓာတ်ဖြစ်လာနိုင်ဖို့ ကိုယ်တိုင်ကအပြုသဘောမျိုး ဆောင်စေတဲ့စကားမျိုး အတွင်းကခံနေရတဲ့လူတွေ အားဖြစ်စေတဲ့ စကားမျိုးကိုပဲ ဆိုစေသင့်ပါတယ်။ ပန်တိုင်ရောက်ဖို့က ဦးတည်ရာလိုပါတယ်၊ ဦးဆောင်မှုတစ်ခုလိုပါတယ်၊ စိတ်ဓာတ်ခွန်အားလိုပါတယ်။ ဥပမာ... အရေးပေါ်လူနာတစ်ယောက်ဟာ ဆေးစွမ်းရင် ကုသမှုကောင်းရင် အသက်ရှင်သန်နိုင်စွမ်းရှိပါရက်နဲ့ စိတ်လျှော့လိုက်လို့ အသက်ပါသွားတဲ့ဟာမျိုး မဖြစ်စေလိုပါ။ 

စာရေးသူတို့ဘက် Gen Z ရဲ့ စိတ်ဓာတ်ခွန်အားရှိမှုဟာ မေးခွန်းထုတ်စရာမလိုပါဘူး။ နောက်... သူတို့တွေ အရှေ့က Generation နဲ့မတူတာက သူတို့ ဘာလိုချင်တာလည်း သေချာသိတယ်။ ပြီးတော့... CRPH လိုမျိုး နိုင်ငံတကာက အသိအမှတ်ပြုထားတဲ့ ဦးဆောင်မှုမျိုးလည်း ရှိတယ်။ ဒီတော့ကာ... စာရေးသူတို့ဘက်က မျှော်လင့်ချက်ကြီးကြီးထားသင့်တယ်။ ဒီလူငယ်လေးတွေရဲ့ စိတ်ဓာတ်ကို ရိုက်မချိုးပစ်သင့်ဘူး။ 

အခုတော့ဖြစ်ပုံက... CRPH ကိုမထောက်ခံတဲ့ ကိုယ့်ဘက်အတွင်းဘက်ခြမ်းကလို့ပဲထင်ရတဲ့ အသံတွေထွက်လာတယ်။ CRPH ရဲ့သွားတဲ့ လမ်းကြောင်းကို မကြိုက်ရင် ဘာလိုမျိုးအကြံပေးချင်သလဲဆိုတော့ ဘေးထိုင်ဘုပြောလောက်ပဲ လုပ်ပြီးပြီးသွားတယ်။ လုပ်နိုင်ရင် ဝင်လုပ်ပါ၊ ဝင်ရင်းပါ၊ ဝင်ထည့်ပါ၊ ဝင်ပါပါ ဘာပြဿနာမှ မရှိဘူး။ အခုအချိန်က လုပ်နေတဲ့ လုပ်ငန်းစဉ်မှာ ထောက်ခံပါတယ်၊ မထောက်ခံပါဘူး ဆိုပြီးတော့ နိုင်ငံရေး sightseeing ထွက်နေမယ့်အချိန်လည်း မဟုတ်ဘူး။ ပန်တိုင်ရောက်ဖို့က ဦးတည်ရာတစ်ခုတည်းမှာပဲ အကုန်လုံးဝိုင်းပြီးတော့ အားထည့်လိုက်ရမှာပါ။ CRPH ကိုမကြိုက်ဘူး အလုပ်မဖြစ်ဘူး ဆိုပြီးတော့ နောက်တစ်ဖွဲ့ ဖွဲ့ဖို့က အချိန်အားဖြင့် ကိုယ့်ဘက်မတက်နိုင်တော့ပါ။ ဒီတော့... ကိုယ်ဘက်အတွင်းခြမ်းဘက်က လူကြီးတွေ အတ္တနည်းနည်းလျှော့ ဖို့လိုနေပြီ။ Gen Z လူငယ်လေးတွေကို အားနာသင့်ပြီ။ 

နောက်တခုက အခုအချိန်ကြမှ CDM ကိုဘယ်လောက်ကြာကြာလုပ်နိုင်မှာလဲ၊ သုံးလကြာ လေးလကြာ ပြီးတော့မှ ဘာမှမထူးရင်ဘာဆက်လုပ်ကြမလဲ ဆိုတာမျိုးတွေဟာ အပျက်သဘောဆောင်တဲ့ စကားမျိုးတွေပါ။ ကိုယ့်ဘက်ခြမ်း ကဆိုစေအုံးတော့ အစည်းပြေစေမယ့်စကားမျိုး အားပျက်စေမယ့်စကားမျိုးဖြစ်တာကြောင့် ပယ်သင့်ရှောင်သင့်ပါတယ်။ ဒီလမ်းကို မှန်လို့လျှောက်ခဲ့တာ တုံးတိုက်တိုက် ကျားကိုက်ကိုက်ပဲဖြစ်နေရမယ်။ ဒီ စစ်ခွေးတွေနာလို့ ဒီလောက်လိမ့်ပစ်နေတာပေါ့။ မနာရင် ဒီ CDM သမားတွေကို လိုက်ဖမ်းလိုက်နှိပ်ကွပ်လုပ်စရာလား။ ကိုယ်ပြောတဲ့စကား ဘယ်နားသွားသလဲ ဆိုတာလည်း စဉ်းစားကြပါအုံး။ CDM အတွက်ဘယ်လောက်ကြာကြာ အလုပ်ဖြစ်တဲ့အတွက် ပြည်တွင်းပြည်ပ နှစ်ဘက်လုံးက ကြည့်ရှုလိုက်ဖို့ပဲရှိပါတယ်။ အလုပ်ဖြစ်ဖို့ပဲလိုတယ် ကြာချင်သလောက်ကြာ။ ဘာမှမဖြစ်လာခဲ့ရင်ရောဆိုတာက ငါမရှိရင်ဖြစ်ပါ့မလားဆိုတဲ့ အတွေးမျိုးရှိနေသေးလို့ ကိုယ့်ဟာကိုယ် သံသယရှိနေလို့ အဲ့ဒီ သံသယစိတ်ကို အခြားလူတွေများစားသုံးလေမလားဆိုပြီးတော့ promote လုပ်တာမျိုးပါ။ မယုံရင် ကိုယ့်ဟာကိုယ်ပြန် ဆန်းစစ်ကြည့်ပါ။ 

လူငယ်လေးတွေခမျာ အသက်တွေဘာတွေ ထည့်တွက်မနေပဲနဲ့ တိုက်တဲ့ပွဲမှာ အနောက်က စာရေးသူတို့ support လုပ်ပေးတယ်၊ ဝိုင်းလုပ်ပေးတယ်၊ ဝိုင်းပြောပေးတယ်၊ ဝိုင်းပါပေးတယ်ဆိုရင် ဒီလူငယ်လေးက ဒီဘဲကြီးမဆိုးရှာပါဘူးကူဖော်ရတယ်၊ ဒီဆော်ကြီး မဆိုးပါဘူး ပြောဖော်ရတယ်၊ ဒီဘိုးတော်နဲ့ ဘွားတော် ငါတို့ဘက်ကဆိုတာမျိုး တွေးလာရင် generation အခုစီတိုင်းမှာရှိတဲ့ generation gap ကိုကျော်လွန်းပြီးတော့ ပိုမိုထိရောက်တဲ့ ဆွေးနွေးမှုမျိုး တိုင်ပင်မှုမျိုးတွေ သူ့ဟာသူ ရှိလာမှာမို့ အကြီးပိုင်းတွေဘက်က ဘက်တူသားချင်း အစည်းဖြေတဲ့စကားမျိုး မပြောမိအောင်ရှောင်ကြပါ။ အခုလူငယ်လေးတွေ လမ်းပေါ်မှာအော်တဲ့အထဲက လိုပဲ "အရေးတော်ပုံ အောင်ရမယ်... အောင်မယ်လို့လည်း ယုံတယ်..."

