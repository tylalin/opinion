# နည်းပညာခေတ်ထဲက သတင်းအမှန်နဲ့ PsyOps အနုပညာ

မြန်မာနိုင်ငံတွင် စစ်ကောင်စီအုပ်စု အာဏာသိမ်းကတည်း အသတ်ခံလိုက်ရတဲ့သူ၊ ဖမ်းမိတဲ့သူ၊ နှိပ်စက်ခံရသူ ဒုက္ခပေါင်းများစွာနဲ့ လပေါင်းများစွာ ဖြတ်သန်းခဲ့တာဟာ ၄လတောင်တင်းတင်းပြည့်ဖို့ ရက်ပိုင်းပဲလိုပါတော့တယ်။ အရင်တုန်းက Facebook ပေါ်မှာ ကိုယ်သိချင်တဲ့ အကြောင်းအရာကို သီးသန့်ရွေးပြီးတော့ ရှာဖတ်ခဲ့ရာကနေပြီးတော့၊ စစ်ကောင်စီ အာဏာသိမ်းပြီးကာမှ မြန်မာ့အရေးနဲ့ပတ်သတ်တဲ့ သတင်းမှန်သမျှကို ရှိသမျှသတင်းဆိုင်ရာ Facebook page တွေမှာအကုန်လိုက်ဖတ်တတ်လာခဲ့လို့ ဘယ်သတင်းအဖွဲ့ကတော့ အားထားလို့ရတယ်၊ ဘယ် page ကတော့ ဗြောက်တောက်ဆိုတာ ရိပ်စားတတ်လာခဲ့ပါတယ်။ ကိုယ့်ကိုယ်ကိုလည်း သတင်းဖတ်နည်း သတင်းအမှန်ရနည်း ဘက်မှာတော်တော်လေးကို အားနည်းခဲ့ပါလားဆိုတာလည်း သိမြင်တတ်လာခဲ့ပါတယ်။ ကိုယ့်နိုင်ငံက အရင်တည်းကမှ သတင်းနဲ့ပတ်သတ်လာရင် soldier နဲ့ pagoda ပဲမို့ ထပ်ကာထပ်ကာ ကြည့်ရဖတ်ရတာများတော့ သတင်းဆိုတာဘာမှ အဓိပ္ပာယ်မရှိလှပါဘူး။ ဒီ့အတွက် တနိုင်ငံလုံးနီးပါး သတင်းနဲ့ ပတ်သတ်လာရင် သတင်းအတုဖြန့်ဖို့ သတင်းအတုလွှင့်ဖို့ ဆိုတာ စစ်တပ်ဘက်က သုံးတဲ့ psywar တစ်ခုပါ။ ခေတ်အဆက်ဆက်က အသုံးပြုလာလို့ အရှေ့ကလူကြီးတွေလည်း သိသင့်သလောက် သိကြပါတယ်။ သို့သော် အဲ့ဒီ အသိတစ်ခုဟာ နှောင်လူငယ်မျိုးဆက်အတွက် သင်ခန်းစာပမာဖြစ်လာအောင်လို့ လက်ဆင့်ကမ်းပေးမူအားနည်းပါတယ်။ ဒီ့အတွက် ကိုယ့်လူမျိုးက အဲ့ဒီသင်ခန်းစာကို မရပါဘူး။ ငါတို့တုန်းက ပေါ့ကွာ... ဟိုရှေးရှေးတုန်းကပေါ့ကွာ... ဆိုတာမျိုးလောက်နဲ့တင် ပြီးပြီးသွားလို့ လူငယ်တွေမှာလည်း နာခံယူလို စိတ်မဖြစ်ဘူးပဲထင်ပါတယ်။ ကိုယ့်အတွေ့အကြုံနဲ့ သိသလောက်သုံးသပ်ကြည့်မိတဲ့ သတင်းနဲ့ ပတ်သတ်တဲ့ ကိုယ့်လူမျိုးရဲ့ အားနည်းချက်လေးတွေပါ။ 

အပြစ်မတင်ပါဘူး... ကိုယ်လည်းအဲ့ဒီထဲမှာပါလို့ သင်ခန်းစာယူရပါတယ်။ လူငယ်တွေဆီရော လူကြီးတွေဆီကပါ အကုန်ရသလောက်မှတ်သားပြီး သင်ခန်းစာယူနေရတုန်းပါ။ လူငယ်တွေဆီမှာတော့ အားသာချက်တစ်ခုက သတင်းတွေကိုစစ်ဆေးပြီး ဘယ်ဟာတော့ဖြင့်သတင်းအမှန် ဘယ်ဟာက သတင်းအမှားဆိုတာကို naturally သိနိုင် ခွဲခြားနိုင်စွမ်း သူတို့ information ခေတ် web ခေတ်ထဲမှာ ဘောင်ဝင်အောင် နေနည်းထိုင်နည်းတွေရှိကြပါတယ်။ ဒီ့အတွက်လည်း အခုအချိန်ထိ မြို့ထဲက လမ်းတွေပေါ်မှာ ဆန္ဒပြနေတုန်း၊ နယ်တွေမှာ urban warfare တွေဆင်နွှဲနေတုန်းရှိတာကို အောင်မြင်စွာတွေ့ရှိရပါတယ်။ သိသလောက်တော့ အရှေ့ကမျိုးဆက်မှာတော့ အဲ့ဒီလောက်တောင်မခံဘူး psywar နဲ့တင် အစိပ်စိပ်အမွှာမွှာဖြစ်သွားခဲ့ရတာကတော့ ကိုယ်တွေ့မျက်မြင်ပါ။ ကရင်ကို ခွဲချင်တော့ ဘာသာရေးမိုင်းတိုက်ပြီးတော့ Christian နဲ့ Buddhist နှစ်အုပ်ဖြစ်အောင်ခွဲတယ်။ ဒီလိုမျိုး ခပ်ဆင်ဆင်အလုံးလေးတွေနဲ့ တိုင်းရင်းသားနယ်တွေမှာ လက်နက်ကိုင်အဖွဲ့တွေ တော်တော်များများကို ဟိုဘက်ဒီဘက်ဖြစ်အောင် ကိုယ်စီခွဲလာခဲ့တာအခုထိကိုပါပဲ။ မကြားချင်မှအဆုံး။ ဟုတ်ပြီ... ရန်ကုန်သားကွ မန္တလေးသူကွ ဆိုပြီးပြည်မမှာလည်း လည်လွန်းလို့ အလိမ်မခံဘူး မထင်နဲ့ အနီနဲ့ အစိမ်း ဆိုပြီးတော့ခွဲလိုက်တာနဲ့ မြို့သားလူလည် မြို့သူဂျလည်တွေလည်းပဲ အရောင်ခွဲပေးလိုက်ရုံနဲ့ ခွပ်ကြသဗျာ။ စစ်တပ်တဲ့ PsyOps အခုအချိန်ထိအောင်မြင်နေသေးတယ်လို့ ပြောချင်တာပါ။ ပညာတက်တာ မတက်တာနဲ့ မဆိုင်ပါဘူး။ သတင်းဖတ်နည်း သတင်းရယူနည်းကို ကျွမ်းကျင်တာနဲ့ မကျွမ်းကျင်တာနဲ့ပဲ ဆိုင်မယ်လို့ထင်ပါတယ်။ ကိုယ်တွေက မွေးကတည်း သတင်းအမှောင်ချထားတဲ့ နိုင်ငံမှာလူလာဖြစ်ရတာ သတင်းဆိုချိုနဲ့လား ဆိုတာမျိုးလောက်သွားကျနေတယ်။ အခုတော့ကွာခြားသွားပါပြီ... social media ခေတ်မှာတော့ သတင်းစီးဆင်းမှုကို အရင်တုန်းကလိုမျိုး ခပ်တုံးတုံး ခေါင်းမိုးပေါ်ကစလောင် ဖြုတ်ခိုင်းရုံနဲ့တော့ မရတော့ပါဘူး။ ဒီဘက်ခေတ်မှာတော့ လူငယ်တွေအတွက်တော့ စလောင်ကြီးတပ်ပြီး ဘာလုပ်မလို့လဲလို့ မေးရမယ့် အပေါက်ပါ။ စိတ်ဓာတ်ယုတ်မာပြီးတော့ အင်တာနက်တော့ မဖြတ်နဲ့ပေါ့... မဟုတ်ဘူးလား။ 

ကိုယ်တိုင်က နည်းပညာလောကထဲက လူမို့အကြောင်းအရာတွေကို logical ဖြစ်မဖြစ် computer ဆန်ဆန်တွေးလာတတ် တော်တော်လေးကြာနေခဲ့ပါပြီ။ လူ့ခံစားချက် လူတွေနဲ့ ဆက်ဆံရေးမှာတော့ အဲ့လိုတွေးနည်းက အလုပ်သိပ်မဖြစ်တာကိုတော့ ကိုယ်တိုင်လည်းနည်းနည်း ရိပ်မိပါတယ်။ IQ တွေ၊ EQ တွေလိုမျိူး unit သုံးတဲ့စနစ်တစ်ခုမှာ GHzတို့ Petabyte တို့နဲ့ တိုက်ရိုက်အစားထိုး သုံးလို့မရတာမျိုးလို့ပဲထင်ပါတယ်။ သို့သော်... အခုလိုမျိုး လူငယ်မျိုးဆက်တွေကျွမ်းကျင်တဲ့ သတင်းအမှန်နဲ့ အမှားကို ဖတ်ကြည့်ရုံနဲ့ မှန်နိုင်သလား မှားနိုင်သလား ဆိုတာမျိုး ခွဲခြားသိမြင်နိုင်စွမ်း နည်းနည်းရလာပါတော့တယ်။ ဘိုးမင်းခေါင်လိုမျိုး ချက်ချင်းအစွမ်းမထက်သွားသည်တိုင်အောင် ဓာတ်လုံးဖော်ရင် အောင်တဲ့ ဖိုထိုးသမားလောက်တော့ အစွမ်းထလို့ပြန်လည် မျှဝေလိုတာမျိုးလောက်ပါ။ ဒီ့အတွက် အားလုံးဝိုင်းပြီးတော့ ထိုင်လိုက်ကြတော့ ကိုယ့်လူတွေ။



